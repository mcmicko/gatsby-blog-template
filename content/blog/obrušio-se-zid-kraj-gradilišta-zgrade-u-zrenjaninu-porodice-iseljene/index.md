---
title: Obrušio se zid kraj gradilišta zgrade u Zrenjaninu, porodice iseljene
date: 2021-10-17T18:43:53.555Z
description: Zid kuće kraj gradilišta stambeno-poslovnog objekta u zrenjaninskoj
  Petefijevoj ulici se obrušio, povređenih nema, a kako saznaje Beta tri
  porodice su iseljene
---
<!--StartFragment-->

Jedan od stanara kazao je za agenciju Beta da se zid obrušio danas nešto posle 12 sati, da je najpre pomislio da je u pitanju zemljotres, da je onda čuo da se nešto ruši, zatim video „mnogo prašine“ i da je tada istrčao na ulicu.

Kazao je i da se zid obrušavao u dva navrata, da na sreću niko nije povređen, ali da su tri porodice morale biti iseljene, kao i da sumnjaju da je do obrušavanja došlo zbog radova na izgradnji susedne zgrade.

Na teren su, naveo je, izašli zrenjaninska policija, komunalna milicija i građevinska inspekcija.

Stambeno poslovni objekat gradi se na uglu ulica Petefijeva i Ive Lole Ribara, a investitor preduzeće „Turbo gas“ iz Kikinde.

Vlasnik te firme Ivan Rotarov tvrdi da se zid srušio jer je više od 20 godina bio u veoma lošem stanju, ali da će sve to biti sanirano.

„Pogledajte gde stoji bager i valjak, na koti mula, prema tome, od zida 7,5 metara nije kopano, to je sasvim dovoljno da ne može da padne zid, dakle nije uzrok iskop jer nije potkopano… Rešićemo, saniraćemo, ozidaćemo“, kazao je on.

Rotarov je naveo da je za dve ugrožene porodice platio smeštaj dok se kuća ne dovede u stanje da se u njoj može ponovo stanovati.



<!--EndFragment-->